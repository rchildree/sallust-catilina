Sallust
BELLUM CATILĪNAE
ed J Ramsey

1. 
	1 Omnīs hominēs quī sēsē student praestāre cēterīs animālibus summā ope nītī decet nē vītam silentiō trānseant velutī pecora, quae nātūra prōna atque ventrī oboedientia fīnxit.
	2 Sed nostra omnis vīs in animō et corpore sita est; animī imperiō, corporis servitiō magis ūtimur; alterum nōbīs cum dīs, alterum cum bēluīs commūne est.
	3 Quō mihi rēctius vidētur ingenī quam vīrium opibus glōriam quaerere et, quoniam vīta ipsa qua fruimur brevis est, memoriam nostrī quam maxumē longam efficere.
	4 Nam dīvitiārum et fōrmae glōria flūxa atque fragilis est, virtūs clāra aeternaque habētur.
	5 Sed diū magnum inter mortālīs certāmen fuit vīne corporis an virtūte animī rēs mīlitāris magis prōcēderet.
	6 (Nam et prius quam incipiās cōnsultō et, ubi cōnsuluerīs, mātūrē factō opus est.
	7 Ita utrumque per sē indigēns alterum alterīus auxiliō eget.) 

2. 
	1 Igitur initiō rēgēs—nam in terrīs nōmen imperī id prīmum fuit—divorsī, pars ingenium, aliī corpus exercēbant; etiam tum vīta hominum sine cupiditāte agitābātur, suā cuique satis placēbant.
	2 Posteā vērō quam in Asiā Cȳrus, in Graeciā Lacedaemoniī et Athēniēnsēs coepēre urbīs atque nātiōnēs subigere, lubīdinem dominandī causam bellī habēre, maxumam glōriam in maxumō imperiō putāre, tum dēmum perīculō atque negōtiīs compertum est in bellō plūrumum ingenium posse.
	3 Quod sī rēgum atque imperātōrum animī virtūs in pāce ita ut in bellō valēret, aequābilius atque cōnstantius sēsē rēs hūmānae habērent, neque aliud aliō ferrī neque mūtārī ac miscērī omnia cernerēs.
	4 Nam imperium facile eīs artibus retinētur quibus initiō partum est.
	5 Vērum ubi prō labōre dēsidia, prō continentiā et aequitāte lubīdō atque superbia invāsēre, fortūna simul cum mōribus immūtātur.
	6 Ita imperium semper ad optumum quemque ā minus bonō trānsfertur.
	7 Quae hominēs arant, nāvigant, aedificant, virtūtī omnia pārent.
	8 Sed multī mortālēs, dēditī ventrī atque somnō, indoctī incultīque vītam sīcuti peregrīnantēs trānsiēre. Quibus profectō contrā nātūram corpus voluptātī, anima onerī fuit. Eōrum ego vītam mortemque iuxtā aestumō, quoniam dē utrāque silētur.
	9 Vērum enim vērō is dēmum mihi vīvere atque fruī anima vidētur, quī aliquō negōtiō intentus praeclārī facinoris aut artis bonae fāmam quaerit. Sed in magnā cōpiā rērum aliud aliī nātūra iter ostendit. 

3. 
	1 Pulchrum est bene facere reī pūblicae, etiam bene dīcere haud absurdum est; vel pāce vel bellō clārum fierī licet; et quī fēcēre, et quī facta aliōrum scrīpsēre, multī laudantur.
	2 Ac mihi quidem, tametsī haudquāquam pār glōria sequitur scrīptōrem et auctōrem rērum, tamen in prīmīs arduum vidētur rēs gestās scrībere: prīmum, quod facta dictīs exaequanda sunt; dehinc, quia plērīque, quae dēlicta reprehenderīs, malivolentiā et invidiā dicta putant; ubi dē magnā virtūte atque glōriā bonōrum memorēs, quae sibi quisque facilia factū putat, aequō animō accipit, suprā eā velutī ficta prō falsīs dūcit.
	3 Sed ego adulēscentulus initiō, sīcuti plērīque, studiō ad rem pūblicam lātus sum, ibique mihi multa advorsa fuēre. Nam prō pudōre, prō abstinentiā, prō virtūte, audācia, largītiō, avāritia vigēbant.
	4 Quae tametsī animus aspernābātur, īnsolēns malārum artium, tamen inter tanta vitia imbēcilla aetās ambitiōne corruptā tenēbātur;
	5 ac mē, cum ab relicuōrum malīs mōribus dissentīrem, nihilō minus honōris cupīdō eadem quā cēterōs fāma atque invidia vexābat. 

4. 
	1 Igitur, ubi animus ex multīs miseriīs atque perīculīs requiēvit et mihi relicuam aetātem ā rē pūblicā procul habendam dēcrēvī, nōn fuit cōnsilium socordiā atque dēsidiā bonum ōtium conterere, neque vērō agrum colundō aut vēnandō, servīlibus officiīs, intentum aetātem agere;
	2 sed ā quō inceptō studiōque mē ambitiō mala dētinuerat eōdem regressus, statuī rēs gestās populī Rōmānī carptim, ut quaeque memoriā dignā vidēbantur, perscrībere; eō magis quod mihi ā spē, metū, partibus reī pūblicae animus līber erat.
	3 Igitur dē Catilīnae coniūrātiōne quam vērissume poterō paucīs absolvam;
	4 nam id facinus in prīmīs ego memorābile exīstumō sceleris atque perīculī novitāte.
	5 Dē cuius hominis mōribus pauca prius explānanda sunt quam initium nārrandī faciam. 

5. 
	1 L. Catilīna, nōbilī genere nātus, fuit magnā vī et animī et corporis, sed ingeniō malō prāvōque.
	2 Huic ab adulēscentiā bella intestīna, caedēs, rapīnae, discordia cīvīlis grāta fuēre, ibique iuventūtem suam exercuit.
	3 Corpus patiēns inediae, algōris, vigiliae, suprā quam cuīquam crēdibile est.
	4 Animus audāx, subdolus, varius, cuius reī lubet simulātor ac dissimulātor; aliēnī adpetēns, suī profūsus; ārdēns in cupiditātibus; satis ēloquentiae, sapientiae parum.
	5 Vastus animus inmoderāta, incrēdibilia, nimis alta semper cupiēbat.
	6 Hunc post dominātiōnem L. Sullae lubīdō maxuma invāserat reī pūblicae capiundae, neque id quibus modīs adsequerētur, dum sibi rēgnum parāret, quicquam pēnsī habēbat.
	7 Agitābātur magis magisque in diēs animus ferōx inopia reī familiāris et cōnscientiā scelerum, quae utrāque eīs artibus auxerat quās suprā memorāvī.
	8 Incitābant praetereā corruptī cīvitātis mōrēs, quōs pessuma ac divorsa inter sē mala, luxuria atque avāritia, vexābant.
	9 Rēs ipsa hortārī vidētur, quoniam dē mōribus cīvitātis tempus admonuit, suprā repetere ac paucīs īnstitūta maiōrum domī mīlitiaeque, quōmodo rem pūblicam habuerint quantamque relīquerint, ut, paulātim immūtāta, ex pulcherrumā <atque optumā> pessuma ac flāgitiōsissuma facta sit, disserere. 

6. 
	1 Urbem Rōmam, sīcuti ego accēpī, condidēre atque habuēre initiō Troiānī quī, Aenēa duce profugī, sēdibus incertīs vagābantur, cumque hīs Aborīginēs, genus hominum agreste, sine lēgibus, sine imperiō, līberum atque solūtum.
	2 Hī postquam in ūna moenia convēnēre, disparī genere, dissimilī linguā, alius aliō mōre vīventēs, incrēdibile memorātū est quam facile coaluerint: <ita brevī multitūdō dīversa atque vaga concordia cīvitās facta erat.>
	3 Sed postquam rēs eōrum cīvibus, mōribus, agrīs aucta satis prōspera satisque pollēns vidēbātur, sīcuti plēraque mortālium habentur, invidiā ex opulentiā orta est.
	4 Igitur rēgēs populīque fīnitumī bellō temptāre, paucī ex amīcīs auxiliō esse; nam cēterī, metū perculsī, ā perīculīs aberant.
	5 At Rōmānī, domī mīlitiaeque intentī festīnāre, parāre, alius alium hortārī, hostibus obviam īre, lībertātem, patriam parentēsque armīs tegere. Post, ubi perīcula virtūte prōpulerant, sociīs atque amīcīs auxilia portābant, magisque dandīs quam accipiundīs beneficiīs amīcitiās parābant.
	6 Imperium legitumum, nōmen imperī rēgium habēbant. Dēlēctī, quibus corpus annīs īnfirmum, ingenium sapientia validum erat, reī pūblicae cōnsultābant; eī vel aetāte vel cūrae similitūdine patrēs appellābantur.
	7 Post, ubi rēgium imperium, quod initiō cōnservandae lībertātis atque augendae reī pūblicae fuerat, in superbiam dominātiōnemque sē convortit, inmūtātō mōre annua imperia bīnōsque imperātōrēs sibi fēcēre; eō modo minumē posse putābant per licentiam īnsolēscere animum hūmānum. 

7. 
	1 Sed eā tempestāte coepere sē quisque magis extollere magisque ingenium in prōmptū habēre.
	2 Nam rēgibus bonī quam malī suspectiōrēs sunt, semperque eīs aliēna virtūs formīdulōsa est.
	3 Sed cīvitās incrēdibile memorātū est adeptā lībertāte quantum brevī crēverit; tanta cupīdō glōriae incesserat.
	4 Iam prīmum iuventūs, simul ac bellī patiēns erat, in castrīs per labōrem ūsum mīlitiae discēbat, magisque in decōrīs armīs et mīlitāribus equīs quam in scortīs atque convīviīs lubīdinem habēbant.
	5 Igitur tālibus vīrīs nōn labor īnsolitus, nōn locus ūllus asper aut arduus erat, nōn armātus hostis formīdulōsus; virtūs omnia domuerat.
	6 Sed glōriae maxumum certāmen inter ipsōs erat; sē quisque hostem ferīre, mūrum ascendere, cōnspicī dum tāle facinus faceret, properābat; eās dīvitiās, eam bonam fāmam magnamque nōbilitātem putābant. Laudis avidī, pecūniae līberālēs erant; glōriam ingentem, dīvitiās honestās volēbant.
	7 Memorāre possum quibus in locīs maxumās hostium cōpiās populus Rōmānus parvā manū fūderit, quās urbīs nātūrā mūnītās pugnandō cēperit, nī ea rēs longius nōs ab inceptō traheret. 

8. 
	1 Sed profectō fortūna in omnī rē dominātur; ea rēs cūnctās ex lubīdine magis quam ex vērō celebrat obscūratque.
	2 Athēniēnsium rēs gestae, sīcuti ego aestumō, satis amplae magnificaeque fuēre, vērum aliquantō minōrēs tamen quam fāmā feruntur.
	3 Sed quia prōvēnēre ibi scrīptōrum magna ingenia, per terrārum orbem Athēniēnsium facta prō maxumīs celebrantur.
	4 Ita eōrum quī fēcēre virtūs tanta habētur, quantum eam verbīs potuēre extollere praeclāra ingenia.
	5 At populō Rōmānō numquam eā cōpiā fuit, quia prūdentissumus quisque maxumē negōtiōsus erat; ingenium nēmō sine corpore exercēbat; optumus quisque facere quam dīcere, sua ab aliīs bene facta laudārī quam ipse aliōrum nārrāre mālēbat. 

9. 
	1 Igitur domī mīlitiaeque bonī mōrēs colēbantur; concordia maxuma, minuma avāritia erat. Iūs bonumque apud eōs nōn lēgibus magis quam nātūra valēbat.
	2 Iūrgia, discordiās, simultātēs cum hostibus exercēbant, cīvēs cum cīvibus dē virtūte certābant. In suppliciīs deōrum magnificī, domī parcī, in amīcōs fidēlēs erant.
	3 Duābus hīs artibus, audāciā in bellō, ubi pāx ēvēnerat aequitāte, sēque remque pūblicam cūrābant.
	4 Quārum rērum ego maxuma documenta haec habeō, quod in bellō saepius vindicātum est in eōs quī contrā imperium in hostem pugnāverant quīque tardius revocātī proeliō excesserant, quam quī signa relinquere aut pulsī locō cēdere ausī erant;
	5 in pāce vērō quod beneficiīs magis quam metū imperium agitābant, et acceptā iniūriā ignōscere quam persequī mālēbant. 

10. 
	1 Sed ubi labōre atque iūstitiā rēs pūblica crēvit, rēgēs magnī bellō domitī, nātiōnēs ferae et populī ingentēs vī subāctī, Carthāgō, aemula imperī Rōmānī, ab stirpe interiit, cūncta maria terraeque patēbant, saevīre fortūna ac miscēre omnia coepit.
	2 Quī labōrēs, perīcula, dubiās atque asperās rēs facile tolerāverant, eīs ōtium dīvitiaeque, optanda aliās, onerī miseriaeque fuēre.
	3 Igitur prīmō pecūniae, deinde imperī cupīdō crēvit; ea quasi māteriēs omnium malōrum fuēre.
	4 Namque avāritia fidem, probitātem cēterāsque artīs bonās subvortit; prō hīs superbiam, crūdēlitātem, deōs neglegere, omnia vēnālia habēre ēdocuit.
	5 Ambitiō multōs mortālīs falsōs fierī subēgit, aliud clausum in pectore, aliud in linguā prōmptum habēre, amīcitiās inimīcitiāsque nōn ex rē, sed ex commodō aestumāre; magisque voltum quam ingenium bonum habēre.
	6 Haec prīmō paulātim crēscere, interdum vindicārī; post, ubi contāgiō quasi pestilentia invāsit, cīvitās inmūtāta, imperium ex iūstissumō atque optumō crūdēle intolerandumque factum. 

11. 
	1 Sed prīmō magis ambitiō quam avāritia animōs hominum exercēbat, quod tamen vitium propius virtūtem erat.
	2 Nam glōriam, honōrem, imperium bonus et ignāvōs aequē sibi exoptant; sed ille vēra via nītitur, huic, quia bonae artēs dēsunt, dolīs atque fallāciīs contendit.
	3 Avāritia pecūniae studium habet, quam nēmō sapiēns concupīvit; ea, quasi venēnīs malīs imbūta, corpus animumque virīlem effēminat; semper īnfīnīta, īnsatiābilis est, neque cōpia neque inopia minuitur.
	4 Sed, postquam L. Sulla, armīs receptā rē pūblicā, bonīs initiīs malōs ēventūs habuit, rapere omnēs, trahere, domum alius, alius agrōs cupere, neque modum neque modestiam victōrēs habēre, foeda crūdēliaque in cīvīs facinora facere.
	5 Hūc accēdēbat quod L. Sulla exercitum quem in Asiā ductāverat, quō sibi fīdum faceret, contrā mōrem maiōrum luxuriōsē nimisque līberāliter habuerat. Loca amoena, voluptāria facile in ōtiō ferōcis mīlitum animōs mollīverant.
	6 Ibi prīmum īnsuēvit exercitus populī Rōmānī amāre, pōtāre, signa, tabulās pictās, vāsa caelāta mīrārī, ea prīvātim et pūblicē rapere, dēlūbra spoliāre, sacra profānaque omnia polluere.
	7 Igitur ei mīlitēs, postquam victōriam adeptī sunt, nihil relicuī victīs fēcēre.
	8 Quippe secundae rēs sapientium animōs fatīgant; nē illī corruptīs mōribus victōriae temperārent. 

12. 
	1 Postquam dīvitiae honōrī esse coepēre et eās glōria, imperium, potentia sequēbātur, hebēscere virtūs, paupertās probrō habērī, innocentia prō malivolentiā dūcī coepit.
	2 Igitur ex dīvitiīs iuventūtem luxuria atque avāritia cum superbiā invāsēre; rapere, cōnsūmere, sua parvī pendēre, aliēna cupere, pudōrem, pudīcitiam, dīvīna atque hūmāna prōmiscua, nihil pēnsī neque moderātī habēre.
	3 Operae pretium est, cum domōs atque vīllās cognōverīs in urbium modum exaedificātās, vīsere templa deōrum quae nostrī maiōrēs, religiōsissumī mortālēs, fēcēre.
	4 Vērum illī dēlūbra deōrum pietāte, domōs suās glōria decorābant; neque victīs quicquam praeter iniūriae licentiam ēripiēbant.
	5 At hī contrā, ignāvissumī hominēs, per summum scelus omnia ea sociīs adimere, quae fortissumī virī victōrēs relīquerant: proinde quasi iniūriam facere, id dēmum esset imperiō ūtī. 

13. 
	1 Nam quid ea memorem quae nisi eīs quī vīdēre nēminī crēdibilia sunt, ā prīvātīs complūribus subvorsōs montīs, maria cōnstrāta esse?
	2 Quibus mihi videntur lūdibriō fuisse dīvitiae; quippe quās honestē habēre licēbat abūtī per turpitūdinem properābant.
	3 Sed lubīdō stuprī, gāneae cēterīque cultūs nōn minor incesserat: virī muliebria patī, mulierēs pudīcitiam in prōpatulō habēre; vēscendī causā terrā marīque omnia exquīrere, dormīre prius quam somnī cupīdō esset, nōn famem aut sitim, neque frīgus neque lassitūdinem opperīrī, sed ea omnia luxū antecapere.
	4 Haec iuventūtem, ubi familiārēs opēs dēfēcerant, ad facinora incendēbant.
	5 Animus inbūtus malīs artibus haud facile lubīdinibus carēbat; eō profūsius omnibus modīs quaestuī atque sūmptuī dēditus erat. 

14. 
	1 In tantā tamque corruptā cīvitāte Catilīna, id quod factū facillumum erat, omnium flāgitiōrum atque facinorum circum sē tamquam stīpātōrum catervās habēbat.
	2 Nam quīcumque inpudīcus, adulter, gāneō, manū, ventre, pēne, bona patria lacerāverat, quīque aliēnum aes grande cōnflāverat quō flāgitium aut facinus redimeret,
	3 praetereā omnēs undique parricīdae, sacrilegī, convictī iūdiciīs aut prō factīs iūdicium timentēs, ad hōc quōs manus atque lingua periūriō aut sanguine cīvīlī alēbat, postrēmō omnēs quōs flāgitium, egestās, cōnscius animus exagitābat, eī Catilīnae proxumī familiārēsque erant.
	4 Quod sī quis etiam ā culpā vacuus in amīcitiam eius incīderat, cottīdiānō ūsū atque illecebrīs facile pār similisque cēterīs efficiēbātur.
	5 Sed maxumē adulēscentium familiāritātēs adpetēbat; eōrum animī mollēs etiam et flūxī dolīs haud difficulter capiēbantur.
	6 Nam ut cuiusque studium ex aetāte flagrābat, aliīs scorta praebēre, aliīs canēs atque equōs mercārī, postrēmō neque sūmptuī neque modestiae suae parcere dum illōs obnoxiōs fīdōsque sibi faceret.
	7 Sciō fuisse nōnnūllōs quī ita exīstumārent, iuventūtem quae domum Catilīnae frequentābat parum honestē pudīcitiam habuisse; sed ex aliīs rēbus magis quam quod cuīquam id compertum foret haec fāma valēbat. 

15. 
	1 Iam prīmum adulēscēns Catilīna multa nefanda stupra fēcerat, cum virgine nōbilī, cum sacerdōte Vestae, alia huiuscemodī contrā iūs fāsque.
	2 Postrēmō captus amōre Aurēliae Orestillae, cuius praeter fōrmam nihil umquam bonus laudāvit, quod eā nūbere illī dubitābat, timēns prīvignum adultā aetāte, prō certō crēditur necātō fīliō vacuam domum scelestīs nūptiīs fēcisse.
	3 Quae quidem rēs mihi in prīmīs vidētur causā fuisse facinus mātūrandī.
	4 Namque animus impūrus, dīs hominibusque īnfēstus, neque vigiliīs neque quiētibus sēdārī poterat; ita cōnscientia mentem excitam vastābat.
	5 Igitur colos eī exsanguis, foedī oculī, citus modō, modo tardus incessus; prōrsus in faciē voltūque vēcordia inerat. 

16. 
	1 Sed iuventūtem quam, ut suprā dīximus, inlēxerat, multīs modīs mala facinora ēdocēbat.
	2 Ex illīs testīs signātōrēsque falsōs commodāre; fidem, fortūnās, perīcula vīlia habēre, post, ubi eōrum fāmam atque pudōrem adtrīverat, maiōra alia imperābat.
	3 Sī causa peccandī in praesēns minus suppetēbat, nihilō minus īnsontīs sīcuti sontīs circumvenīre, iugulāre; scīlicet nē per ōtium torpēscerent manūs aut animus, grātuītō potius malus atque crūdēlis erat.
	4 Hīs amīcīs sociīsque cōnfīsus Catilīna, simul quod aes aliēnum per omnīs terrās ingēns erat, et quod plērīque Sullānī mīlitēs, largius suō ūsī, rapīnārum et victōriae veteris memorēs, cīvīle bellum exoptābant, opprimundae reī pūblicae cōnsilium cēpit.
	5 In Ītaliā nūllus exercitus; Cn. Pompēius in extrēmīs terrīs bellum gerēbat; ipsī cōnsulātum petentī magna spēs; senātus nihil sānē intentus; tūtae tranquillaeque rēs omnēs; sed ea prōrsus opportūna Catilīnae. 

17. 
	1 Igitur circiter Kalendās Iunīās, L. Caesare et C. Figulō cōnsulibus, prīmō singulōs appellāre, hortārī aliōs, aliōs temptāre; opēs suās, inparātam rem pūblicam, magna praemia coniūrātiōnis docēre.
	2 Ubi satis explōrāta sunt quae voluit, in ūnum omnīs convocat quibus maxuma necessitūdō et plūrumum audāciae inerat.
	3 Eō convēnēre senātōriī ōrdinis P. Lentulus Sura, P. Autrōnius, L. Cassius Longīnus, C. Cethēgus, P. et Ser. Sullae Ser. fīliī, L. Varguntēius, Q. Annius, M. Porcius Laeca, L. Bēstia, Q. Curius;
	4 praetereā ex equestrī ōrdine M. Fulvius Nōbilior, L. Statilius, P. Gabīnius Capitō, C. Cornēlius; ad hōc multī ex colōniīs et mūnicipiīs, domī nōbilēs.
	5 Erant praetereā complūrēs paulō occultius cōnsilī huiusce participēs nōbilēs, quōs magis dominātiōnis spēs hortābātur quam inopia aut alia necessitūdō.
	6 Cēterum iuventūs plēraque, sed maxumē nōbilium, Catilīnae inceptīs favēbat; quibus in ōtiō vel magnificē vel molliter vīvere cōpia erat, incerta prō certīs, bellum quam pācem mālēbant.
	7 Fuēre item eā tempestāte quī crēderent M. Licinium Crassum nōn ignārum eius cōnsilī fuisse; quia Cn. Pompēius invīsus ipsī magnum exercitum ductābat, cuiusvīs opēs voluisse contrā illīus potentiam crēscere, simul cōnfīsum, sī coniūrātiō valuisset, facile apud illōs prīncipem sē fore. 

18. 
	1 Sed anteā item coniūrāvēre paucī contrā rem pūblicam, in quibus Catilīnā;
	2 dē quā quam vērissume poterō dicam. L. Tullō et M’. Lepidō cōnsulibus, P. Autrōnius et P. Sulla, dēsignātī cōnsulēs, lēgibus ambitūs interrogātī, poenās dederant.
	3 Post paulō Catilīna pecūniārum repetundārum reus, prohibitus erat cōnsulātum petere, quod intrā lēgitimōs diēs profitērī nequīverat.
	4 Erat eōdem tempore Cn. Pīsō, adulēscēns nōbilis, summae audāciae, egēns, factiōsus, quem ad perturbandam rem pūblicam inopia atque malī mōrēs stimulābant.
	5 Cum hoc Catilīna et Autrōnius, circiter Nōnās Decembris cōnsiliō commūnicātō, parābant in Capitōliō Kalendīs Iānuāriīs L. Cottam et L. Torquātum cōnsulēs interficere, ipsī fascibus correptīs Pīsōnem cum exercitū ad optinendās duās Hispāniās mittere.
	6 Eā rē cognitā, rūrsus in Nōnās Februāriās cōnsilium caedis trānstulerant.
	7 Iam tum nōn cōnsulibus modo, sed plērīsque senātōribus perniciem māchinābantur.
	8 Quod nī Catilīna mātūrāsset prō cūriā signum sociīs dare, eō diē post conditam urbem Rōmam pessumum facinus patrātum foret. Quia nōndum frequentēs armātī convēnerant, ea rēs cōnsilium dirēmit. 

19. 
	1 Posteā Pīsō in citeriōrem Hispāniam quaestor prō praetōre missus est, adnītente Crassō, quod eum īnfēstum inimīcum Cn. Pompēiō cognōverat.
	2 Neque tamen senātus prōvinciam invītus dederat, quippe foedum hominem ā rē pūblicā procul esse volēbat; simul, quia bonī complūrēs praesidium in eō putābant, et iam tum potentia Pompēī formīdulōsa erat.
	3 Sed is Pīsō in prōvinciā ab equitibus Hispānīs quōs in exercitū ductābat, iter faciēns occīsus est.
	4 Sunt quī ita dīcant, imperia eius iniūsta, superba, crūdēlia barbarōs nequīvisse patī;
	5 aliī autem equitēs illōs, Cn. Pompēī veterēs fīdōsque clientīs, voluntāte eius Pīsōnem adgressōs; numquam Hispānōs praetereā tāle facinus fēcisse, sed imperia saeva multa anteā perpessōs. Nōs eam rem in mediō relinquēmus.
	6 Dē superiōre coniūrātiōne satis dictum.

20. 
	1 Catilīna, ubi eōs, quōs paulō ante memorāvī, convēnisse videt, tametsī cum singulīs multa saepe ēgerat, tamen in rem fore crēdēns univorsōs appellāre et cohortārī, in abditam partem aedium sēcēdit atque ibi, omnibus arbitrīs procul āmōtīs, ōrātiōnem huiuscemodī habuit:
	2 “Nī virtūs fidēsque vostra satis spectāta mihi forent, nēquīquam opportūna rēs cecidisset; spēs magna, dominātiō in manibus frūstrā fuissent, neque ego per ignāviam aut vāna ingenia incerta prō certīs captārem.
	3 Sed quia multīs et magnīs tempestātibus vōs cognōvī fortīs fīdōsque mihi, eō animus ausus est maxumum atque pulcherrumum facinus incipere, simul quia vōbīs eadem quae mihi bona malaque esse intellēxī:
	4 nam īdem velle atque īdem nōlle, ea dēmum firma amīcitia est.
	5 “Sed ego quae mente agitāvī omnēs iam anteā divorsī audīstis.
	6 Cēterum mihi in diēs magis animus accenditur, cum cōnsīderō quae condiciō vītae futūra sit, nisi nōsmet ipsī vindicāmus in lībertātem.
	7 Nam postquam rēs pūblica in paucōrum potentium iūs atque diciōnem concessit, semper illīs rēgēs, tetrarchae vectīgālēs esse, populī, nātiōnēs stīpendia pendēre; cēterī omnēs, strēnuī, bonī, nōbilēs atque ignōbilēs, volgus fuimus sine grātiā, sine auctōritāte, eīs obnoxiī quibus, sī rēs pūblica valēret, formīdinī essēmus.
	8 Itaque omnis grātia, potentia, honōs, dīvitiae apud illōs sunt aut ubi illī volunt; nōbīs relīquēre perīcula, repulsās, iūdicia, egestātem.
	9 Quae quousque tandem patiēminī, ō fortissumī virī? Nōnne ēmorī per virtūtem praestat quam vītam miseram atque inhonestam, ubi aliēnae superbiae lūdibriō fuerīs, per dēdecus āmittere?
	10 Vērum enim vērō, prō deum atque hominum fidem, victōriā in manū nōbīs est. Viget aetās, animus valet; contrā illīs annīs atque dīvitiīs omnia cōnsenuērunt. Tantum modo inceptō opus est; cētera rēs expediet.
	11 Etenim quis mortālium, cui virīle ingenium est, tolerāre potest illīs dīvitiās superāre quās profundant in exstruendō marī et montibus coaequandīs, nōbīs rem familiārem etiam ad necessāriā dēesse? illōs bīnās aut amplius domōs continuāre, nōbīs larem familiārem nusquam ūllum esse?
	12 Cum tabulās, signa, toreumata emunt, nova dīruunt, alia aedificant, postrēmō omnibus modīs pecūniam trahunt, vexant, tamen summā lubīdine dīvitiās suās vincere nequeunt.
	13 At nōbīs est domī inopia, foris aes aliēnum, mala rēs, spēs multō asperior; dēnique, quid relicuī habēmus, praeter miseram animam?
	14 “Quīn igitur expergīsciminī? Ēn illa, illa quam saepe optāstis, lībertās, praetereā dīvitiae, decus, glōria in oculīs sita sunt; fortūna omnia ea victōribus praemia posuit.
	15 Rēs, tempus, perīcula, egestās, bellī spolia magnifica magis quam ōrātiō mea vōs hortantur.
	16 Vel imperātōre vel mīlite mē ūtiminī; neque animus neque corpus ā vōbīs aberit.
	17 Haec ipsa, ut spērō, vōbīscum ūna cōnsul agam, nisi forte mē animus fallit et vōs servīre magis quam imperāre parātī estis.”

21. 
	1 Postquam accēpēre ea hominēs, quibus mala abundē omnia erant, sed neque rēs neque spēs bona ūlla, tametsī illīs quiēta movēre magna mercēs vidēbātur, tamen postulāvēre plērīque ut prōpōneret quae condiciō bellī foret, quae praemia armīs peterent, quid ubīque opis aut speī habērent.
	2 Tum Catilīna pollicērī tabulās novās, prōscrīptiōnem locuplētium, magistrātūs, sacerdōtia, rapīnās, alia omnia quae bellum atque lubīdō victōrum fert.
	3 Praetereā esse in Hispāniā citeriōre Pīsōnem, in Maurētāniā cum exercitū P. Sittium Nucerīnum, cōnsilī suī participēs; petere cōnsulātum C. Antōnium, quem sibi collēgam fore spērāret, hominem et familiārem et omnibus necessitūdinibus circumventum; cum eō sē cōnsulem initium agendī factūrum.
	4 Ad hōc maledictīs increpābat omnīs bonōs; suōrum ūnumquemque nōmināns laudāre; admonēbat alium egestātis, alium cupiditātis suae, complūrīs perīculī aut ignōminiae, multōs victōriae Sullānae, quibus eā praedae fuerat.
	5 Postquam omnium animōs alacrīs videt, cohortātus ut petītiōnem suam cūrae habērent, conventum dīmīsit. 

22. 
	1 Fuēre eā tempestāte quī dīcerent Catilīnam, ōrātiōne habitā, cum ad iūs iūrandum populārīs sceleris suī adigeret, hūmānī corporis sanguinem vīnō permixtum in paterīs circumtulisse;
	2 inde cum post exsecrātiōnem omnēs dēgustāvissent, sīcuti in sollemnibus sacrīs fierī cōnsuēvit, aperuisse cōnsilium suum, atque eō †dictitāre† fēcisse quō inter sē fīdī magis forent, alius aliī tantī facinoris cōnsciī.
	3 Nōnnūllī ficta et haec et multa praetereā exīstumābant ab eīs quī Cicerōnis invidiam, quae posteā orta est, lēnīrī crēdēbant atrōcitāte sceleris eōrum quī poenās dederant. Nōbīs ea rēs prō magnitūdine parum comperta est. 

23. 
	1 Sed in eā coniūrātiōne fuit Q. Curius, nātus haud obscūrō locō, flāgitiīs atque facinoribus coopertus, quem cēnsōrēs senātū probrī grātiā mōverant.
	2 Huic hominī nōn minor vānitās inerat quam audācia; neque reticēre quae audierat, neque suāmet ipse scelera occultāre, prōrsus neque dīcere neque facere quicquam pēnsī habēbat.
	3 Erat eī cum Fulviā, muliere nōbilī, stuprī vetus cōnsuētūdō; cui cum minus grātus esset quia inopia minus largīrī poterat, repente glōriāns, maria montīsque pollicērī coepit, et minārī interdum ferrō, nī sibi obnoxia foret; postrēmō ferōcius agitāre quam solitus erat.
	4 At Fulvia, īnsolentiae Curī causā cognitā, tāle perīculum reī pūblicae haud occultum habuit, sed sublātō auctōre dē Catilīnae coniūrātiōne quae quoque modo audierat complūribus nārrāvit.
	5 Ea rēs in prīmīs studia hominum accendit ad cōnsulātum mandandum M. Tulliō Cicerōnī.
	6 Namque anteā plēraque nōbilitās invidiā aestuābat, et quasi polluī cōnsulātum crēdēbant, sī eum quamvīs ēgregius homō novōs adeptus foret. Sed ubi perīculum advenit, invidia atque superbia post fuēre. 

24. 
	1 Igitur comitiīs habitīs, cōnsulēs dēclārantur M. Tullius et C. Antōnius; quod factum prīmō populārīs coniūrātiōnis concusserat.
	2 Neque tamen Catilīnae furor minuēbātur, sed in diēs plūra agitāre, arma per Ītaliam locīs opportūnīs parāre, pecūniam suā aut amīcōrum fide sūmptam mūtuam Faesulās ad Mānlium quendam portāre, quī posteā prīnceps fuit bellī faciundī.
	3 Eā tempestāte plūrumōs cuiusque generis hominēs adscīvisse sibi dīcitur, mulierēs etiam aliquot, quae prīmō ingentīs sūmptūs stuprō corporis tolerāverant, post, ubi aetās tantummodo quaestuī neque luxuriae modum fēcerat, aes aliēnum grande cōnflāverant.
	4 Per eās sē Catilīna crēdēbat posse servitia urbāna sollicitāre, urbem incendere, virōs eārum vel adiungere sibi vel interficere. 

25. 
	1 Sed in eīs erat Semprōnia, quae multa saepe virīlis audāciae facinora commīserat.
	2 Haec mulier genere atque fōrma, praetereā virō līberīs satis fortūnāta fuit; litterīs Graecīs et Latīnīs docta, psallere, saltāre ēlegantius quam necesse est probae, multa alia, quae īnstrūmenta luxuriae sunt.
	3 Sed eī cāriōra semper omnia quam decus atque pudīcitia fuit; pecūniae an fāmae minus parceret haud facile discernerēs; lubīdō sīc accēnsa ut saepius peteret virōs quam peterētur.
	4 Sed ea saepe antehāc fidem prōdiderat, crēditum abiūrāverat, caedis cōnscia fuerat, luxuriā atque inopiā praeceps abierat.
	5 Vērum ingenium eius haud absurdum: posse versūs facere, iocum movēre, sermōne utī vel modestō, vel mollī, vel procācī; prōrsus multae facētiae multusque lepōs inerat. 

26. 
	1 Hīs rēbus conparātīs, Catilīna nihilō minus in proxumum annum cōnsulātum petēbat, spērāns, sī dēsignātus foret, facile sē ex voluntāte Antōniō ūsūrum. Neque intereā quiētus erat, sed omnibus modīs īnsidiās parābat Cicerōnī.
	2 Neque illī tamen ad cavendum dolus aut āstūtiae dēerant.
	3 Namque ā prīncipiō cōnsulātūs suī multa pollicendō per Fulviam effēcerat ut Q. Curius, dē quō paulō ante memorāvī, cōnsilia Catilīnae sibi prōderet.
	4 Ad hōc collēgam suum Antōnium pactiōne prōvinciae perpulerat nē contrā rem pūblicam sentīret; circum sē praesidia amīcōrum atque clientium occultē habēbat.
	5 Postquam diēs comitiōrum venit, et Catilīnae neque petītiō neque īnsidiae quās cōnsulibus in Campō fēcerat prōsperē cessēre, cōnstituit bellum facere et extrēma omnia experīrī, quoniam quae occultē temptāverat aspera foedaque ēvēnerant. 

27. 
	1 Igitur C. Mānlium Faesulās atque in eam partem Etrūriae, Septimium quendam Camertem in agrum Pīcēnum, C. Iūlium in Āpūliam dīmīsit; praetereā alium aliō, quem ubīque opportūnum sibi fore crēdēbat.
	2 Intereā Rōmae multa simul mōlīrī, cōnsulibus īnsidiās tendere, parāre incendia, opportūna loca armātīs hominibus obsīdere, ipse cum tēlō esse, item aliōs iubēre, hortārī utī semper intentī parātīque essent, diēs noctīsque festīnāre, vigilāre, neque īnsomniīs neque labōre fatīgārī.
	3 Postrēmō, ubi multa agitantī nihil prōcēdit, rūrsus intempestā nocte coniūrātiōnis prīncipēs convocat per M. Porcium Laecam,
	4 ibique multa dē ignāviā eōrum questus, docet sē Mānlium praemīsisse ad eam multitūdinem quam ad capiunda arma parāverat, item aliōs in alia loca opportūna, quī initium bellī facerent, sēque ad exercitum proficīscī cupere, sī prius Cicerōnem oppressisset; eum suīs cōnsiliīs multum officere. 

28. 
	1 Igitur perterritīs ac dubitantibus cēterīs C. Cornēlius, eques Rōmānus, operam suam pollicitus, et cum eō L. Varguntēius senātor cōnstituere eā nocte paulō post cum armātīs hominibus sīcuti salūtātum introīre ad Cicerōnem, ac dē imprōvīsō domī suae imparātum cōnfodere.
	2 Curius ubi intellegit quantum perīculum cōnsulī impendeat, properē per Fulviam Cicerōnī dolum quī parābātur ēnūntiat.
	3 Ita illī iānuā prohibitī tantum facinus frūstrā suscēperant.
	4 Intereā Mānlius in Etrūriā plēbem sollicitāre egestāte simul ac dolōre iniūriae novārum rērum cupidam, quod Sullae dominātiōne agrōs bonaque omnia āmīserat, praetereā latrōnēs cuiusque generis, quōrum in eā regiōne magnā cōpia erat, nōnnūllōs ex Sullānīs colōniīs, quibus lubīdō atque luxuria ex magnīs rapīnīs nihil relicuī fēcerat. 

29. 
	1 Ea cum Cicerōnī nūntiārentur, ancipitī malō permōtus, quod neque urbem ab īnsidiīs prīvātō cōnsiliō longius tuērī poterat, neque exercitus Mānlī quantus aut quō cōnsiliō foret satis compertum habēbat, rem ad senātum refert, iam anteā volgī rūmōribus exagitātam.
	2 Itaque, quod plērumque in atrōcī negōtiō solet, senātus dēcrēvit darent operam cōnsulēs nē quid rēs pūblica dētrīmentī caperet.
	3 Ea potestās per senātum mōre Rōmānō magistrātuī maxuma permittitur, exercitum parāre, bellum gerere, coercēre omnibus modīs sociōs atque cīvīs, domī mīlitiaeque imperium atque iūdicium summum habēre; aliter sine populī iussū nūllīus eārum rērum cōnsulī iūs est. 

30. 
	1 Post paucōs diēs L. Saenius senātor in senātū litterās recitāvit, quās Faesulīs adlātās sibi dīcēbat, in quibus scrīptum erat C. Mānlium arma cēpisse cum magnā multitūdine ante diem VĪ Kalendās Novembrīs.
	2 Simul, id quod in tālī rē solet, aliī portenta atque prōdigia nūntiābant, aliī conventūs fierī, arma portārī, Capuae atque in Āpūliā servīle bellum movērī.
	3 Igitur senāti dēcrētō Q. Marcius Rēx Faesulās, Q. Metellus Crēticus in Āpūliam circumque ea loca missī—
	4 hī utrīque ad urbem imperātōrēs erant, impedītī nē triumphārent calumniā paucōrum quibus omnia honesta atque inhonesta vēndere mōs erat—,
	5 sed praetōrēs Q. Pompēius Rūfus Capuam, Q. Metellus Celer in agrum Pīcēnum, eīsque permissum utī prō tempore atque perīculō exercitum conparārent.
	6 Ad hōc, sī quis indicāvisset dē coniūrātiōne quae contrā rem pūblicam facta erat, praemium servō lībertātem et sēstertia centum, līberō inpūnitātem eius reī et sēstertia ducenta [milia];
	7 itemque dēcrēvēre utī gladiātōriae familiae Capuam et in cētera mūnicipia distribuerentur prō cuiusque opibus, Rōmae per tōtam urbem vigiliae habērentur eīsque minōrēs magistrātūs praeessent.

31. 
	1 Quibus rēbus permōta cīvitās atque inmūtāta urbis faciēs erat. Ex summā laetitiā atque lascīviā, quae diuturna quiēs pepererat, repente omnis trīstitia invāsit:
	2 festīnāre, trepidāre, neque locō nec hominī cuīquam satis crēdere, neque bellum gerere neque pācem habēre, suō quisque metū perīcula mētīrī.
	3 Ad hōc mulierēs, quibus reī pūblicae magnitūdine bellī timor īnsolitus incesserat, adflīctāre sēsē, manūs supplicēs ad caelum tendere, miserārī parvōs līberōs, rogitāre omnia, <omnī rūmōre> pāvēre, <adripere omnia,> superbiā atque dēliciīs omissīs, sibi patriaeque diffīdere.
	4 At Catilīnae crūdēlis animus eadem illa movēbat, tametsī praesidia parābantur et ipse lēge Plautiā interrogātus erat ab L. Paullō.
	5 Postrēmō, dissimulandī causā aut suī expūrgandī, sīcut iūrgiō lacessītus foret, in senātum venit.
	6 Tum M. Tullius cōnsul, sīve praesentiam eius timēns, sīve īrā commōtus, ōrātiōnem habuit lūculentam atque ūtilem reī pūblicae, quam posteā scrīptam ēdidit.
	7 Sed ubi ille adsēdit, Catilīna, ut erat parātus ad dissimulanda omnia, dēmissō voltū, vōce supplicī postulāre ā patribus coepit nē quid dē sē temere crēderent; eā familiā ortum, ita sē ab adulēscentiā vītam īnstituisse ut omnia bona in spē habēret; nē exīstumārent sibi patriciō hominī, cuius ipsīus atque maiōrum plūruma beneficia in plēbem Rōmānam essent, perditā rē pūblicā opus esse, cum eam servāret M. Tullius, inquilīnus cīvis urbis Rōmae.
	8 Ad hōc maledicta alia cum adderet, obstrepere omnēs, hostem atque parricīdam vocāre.
	9 Tum ille furibundus: “Quoniam quidem circumventus,” inquit, “ab inimīcīs praeceps agor, incendium meum ruīnā restinguam.” 

32. 
	1 Deinde sē ex cūriā domum prōripuit. Ibi multa ipse sēcum volvēns, quod neque īnsidiae cōnsulī prōcēdēbant et ab incendiō intellegēbat urbem vigiliīs mūnītam, optumum factū crēdēns exercitum augēre ac, prius quam legiōnēs scrīberentur, multa antecapere quae bellō ūsuī forent, nocte intempestā cum paucīs in Mānliāna castra profectus est.
	2 Sed Cethēgō atque Lentulō cēterīsque quōrum cognōverat prōmptam audāciam mandat quibus rēbus possent opēs factiōnis cōnfirment, īnsidiās cōnsulī mātūrent, caedem, incendia aliaque bellī facinora pārent: sēsē propediem cum magnō exercitū ad urbem accessūrum.
	3 Dum haec Rōmae geruntur, C. Mānlius ex suō numerō lēgātōs ad Marcium Rēgem mittit cum mandātīs huiuscemodī: 

33. 
	1 “Deōs hominēsque testāmur, imperātor, nōs arma neque contrā patriam cēpisse, neque quō perīculum aliīs facerēmus, sed utī corpora nostra ab iniūriā tūta forent, quī miserī, egentēs, violentiā atque crūdēlitāte fēnerātōrum plērīque patriae, sed omnēs fāmā atque fortūnīs expertēs sumus; neque cuīquam nostrum licuit mōre maiōrum lēge ūtī, neque āmissō patrimōniō līberum corpus habēre: tanta saevitia fēnerātōrum atque praetōris fuit.
	2 Saepe maiōrēs vostrum, miseritī plēbis Rōmānae, dēcrētīs suīs inopiae eius opitulātī sunt; ac novissume memoriā nostrā propter magnitūdinem āeris aliēnī volentibus omnibus bonīs argentum āere solūtum est.
	3 Saepe ipsa plēbs, aut dominandī studiō permōta aut superbia magistrātuum, armāta ā patribus sēcessit.
	4 At nōs nōn imperium neque dīvitiās petimus, quārum rērum causā bella atque certāmina omnia inter mortālīs sunt, sed lībertātem, quam nēmō bonus nisi cum animā simul āmittit.
	5 Tē atque senātum obtestāmur, cōnsulātis miserīs cīvibus, lēgis praesidium, quod inīquitās praetōris ēripuit, restituātis, nēve nōbīs eam necessitūdinem inpōnātis ut quaerāmus quōnam modo maxumē ultī sanguinem nostrum pereāmus.” 

34. 
	1 Ad haec Q. Marcius respondit, sī quid ab senātū petere vellent, ab armīs discēdant, Rōmam supplicēs proficīscantur; eā mānsuētūdine atque misericordiā senātum populī Rōmānī semper fuisse, ut nēmō umquam ab eō frūstrā auxilium petīverit.
	2 At Catilīna ex itinere plērīsque cōnsulāribus, praetereā optumō cuique litterās mittit, sē falsīs crīminibus circumventum, quoniam factiōnī inimīcōrum resistere nequīverit, fortūnae cēdere, Massiliam in exilium proficīscī, nōn quō sibi tantī sceleris cōnscius esset, sed utī rēs pūblica quiēta foret nēve ex suā contentiōne sēditiō orerētur.
	3 Ab hīs longē divorsās litterās Q. Catulus in senātū recitāvit, quās sibi nōmine Catilīnae redditās dīcēbat. Eārum exemplum īnfrā scrīptum est. 

35. 
	1 “L. Catilīna Q. Catulō. Ēgregia tua fidēs rē cognitā, grāta mihi magnīs in meīs perīculīs, fīdūciam commendātiōnī meae tribuit.
	2 Quam ob rem dēfēnsiōnem in novō cōnsiliō nōn statuī parāre, satisfactiōnem ex nūllā cōnscientiā dē culpā prōpōnere dēcrēvī, quam mē dīus fīdius vēram licet cognōscās.
	3 Iniūriīs contumēliīsque concitātus, quod frūctū labōris industriaeque meae prīvātus statum dignitātis nōn obtinēbam, pūblicam miserōrum causam prō meā cōnsuētūdine suscēpī; nōn quīn aes aliēnum meīs nōminibus ex possessiōnibus solvere possem—et aliēnīs nōminibus līberālitās Orestillae suīs fīliaeque cōpiīs persolveret—sed quod nōn dignōs hominēs honōre honestātōs vidēbam, mēque falsā suspīciōne aliēnātum esse sentiēbam.
	4 Hōc nōmine satis honestās prō meō cāsū spēs relicuae dignitātis cōnservandae sum secūtus.
	5 Plūra cum scrībere vellem, nūntiātum est vim mihi parārī.
	6 Nunc Orestillam commendō tuaeque fideī trādō; eam ab iniūriā dēfendās, per līberōs tuōs rogātus. Haveto.” 

36. 
	1 Sed ipse paucōs diēs commorātus apud C. Flāminium in agrō Ārrētīnō, dum vīcīnitātem anteā sollicitātam armīs exōrnat, cum fascibus atque aliīs imperī īnsignibus in castra ad Mānlium contendit.
	2 Haec ubi Rōmae comperta sunt, senātus Catilīnam et Mānlium hostis iūdicat, cēterae multitūdinī diem statuit, ante quam sine fraude licēret ab armīs discēdere, praeter rērum capitālium condemnātīs.
	3 Praetereā dēcernit utī cōnsulēs dīlēctum habeant, Antōnius cum exercitū Catilīnam persequī mātūret, Cicerō urbī praesidiō sit.
	4 Eā tempestāte mihi imperium populī Rōmānī multō maxumē miserābile vīsum est. Cui cum ad occāsum ab ortū sōlis omnia domita armīs parerent, domī ōtium atque dīvitiae, quae prīma mortālēs putant, affluerent, fuēre tamen cīvēs quī sēque remque pūblicam obstinātīs animīs perditum īrent.
	5 Namque duōbus senāti dēcrētīs ex tantā multitūdine neque praemiō inductus coniūrātiōnem patefēcerat, neque ex castrīs Catilīnae quisquam omnium discesserat: tanta vīs morbī atque utī tābēs plērōsque cīvium animōs invāserat. 

37. 
	1 Neque sōlum illīs aliēna mēns erat quī cōnsciī coniūrātiōnis fuerant, sed omnīnō cūncta plēbēs novārum rērum studiō Catilīnae incepta probābat.
	2 Id adeō mōre suō vidēbātur facere.
	3 Nam semper in cīvitāte quibus opēs nūllae sunt bonīs invident, malōs extollunt; vetera ōdēre, nova exoptant; odiō suārum rērum mūtārī omnia student; turbā atque sēditiōnibus sine cūrā aluntur, quoniam egestās facile habētur sine damnō.
	4 Sed urbāna plēbēs, ea vērō praeceps erat dē multīs causīs.
	5 Prīmum omnium, quī ubīque probrō atque petulantiā maxumē praestābant, item aliī per dēdecora patrimōniīs āmissīs, postrēmō omnēs quōs flāgitium aut facinus domō expulerat, eī Rōmam sīcut in sentīnam cōnflūxerant.
	6 Deinde multī memorēs Sullānae victōriae, quod ex gregāriīs mīlitibus aliōs senātōrēs vidēbant, aliōs ita dīvitēs ut rēgiō vīctū atque cultū aetātem agerent, sibi quisque, sī in armīs foret, ex victōriā tālia spērābat.
	7 Praetereā iuventūs, quae in agrīs manuum mercēde inopiam tolerāverat, prīvātīs atque pūblicīs largītiōnibus excitā, urbānum ōtium ingrātō labōrī praetulerat. Eōs atque aliōs omnīs malum pūblicum alēbat.
	8 Quō minus mīrandum est hominēs egentīs, malīs mōribus, maxumā spē, reī pūblicae iuxtā ac sibi cōnsuluisse.
	9 Praetereā quōrum victōria Sullae parentēs prōscrīptī, bona ērepta, iūs lībertātis inminūtum erat, haud sānē aliō animō bellī ēventum exspectābant.
	10 Ad hōc quīcumque aliārum atque senātus partium erant, conturbārī rem pūblicam quam minus valēre ipsī mālēbant.
	11 Id <ad>eō malum multōs post annōs in cīvitātem revorterat. 

38. 
	1 Nam, postquam Cn. Pompēiō et M. Crassō cōnsulibus tribūnīcia potestās restitūta est, hominēs adulēscentēs summam potestātem nactī, quibus aetās animusque ferōx erat, coepere senātum crīminandō plēbem exagitāre, dein largiundō atque pollicitandō magis incendere, ita ipsī clārī potentēsque fierī.
	2 Contrā eōs summā ope nītēbātur plēraque nōbilitās senātūs speciē prō suā magnitūdine.
	3 Namque, utī paucīs vērum absolvam, post illa tempora quīcumque rem pūblicam agitāvēre honestīs nōminibus, aliī sīcuti populī iūra dēfenderent, pars quō senātus auctōritās maxuma foret, bonum pūblicum simulantēs prō suā quisque potentiā certābant.
	4 Neque illīs modestia neque modus contentiōnis erat; utrīque victōriam crūdēliter exercēbant.

39. 
	1 Sed postquam Cn. Pompēius ad bellum maritumum atque Mithridāticum missus est, plēbis opēs imminūtae, paucōrum potentia crēvit.
	2 Ēī magistrātūs, prōvinciās aliaque omnia tenēre; ipsī innoxiī, flōrentēs, sine metū aetātem agere cēterōsque iūdiciīs terrēre, quō plēbem in magistrātū placidius tractārent.
	3 Sed ubi prīmum dubiīs rēbus novandī spēs oblāta est, vetus certāmen animōs eōrum adrēxit.
	4 Quod sī prīmō proeliō Catilīna superior aut aequā manū discessisset, profectō magna clādēs atque calamitās rem pūblicam oppressisset, neque illīs quī victōriam adeptī forent diūtius ea utī licuisset, quīn dēfessīs et exsanguibus quī plūs posset imperium atque lībertātem extorquēret.
	5 Fuēre tamen extrā coniūrātiōnem complūrēs, quī ad Catilīnam initiō profectī sunt. In eīs erat Fulvius, senātōris fīlius, quem retractum ex itinere parēns necārī iussit.
	6 Īsdem temporibus Rōmae Lentulus, sīcuti Catilīna praecēperat, quōscumque mōribus aut fortūnā novīs rēbus idōneōs crēdēbat, aut per sē aut per aliōs sollicitābat; neque sōlum cīvis, sed cuiusque modī genus hominum, quod modo bellō ūsuī foret. 

40. 
	1 Igitur P. Umbrēnō cuidam negōtium dat utī lēgātōs Allobrogum requīrat eōsque, sī possit, inpellat ad societātem bellī, exīstumāns pūblicē prīvātimque aere aliēnō oppressōs, praetereā quod nātūrā gēns Gallica bellicōsa esset, facile eōs ad tāle cōnsilium addūcī posse.
	2 Umbrēnus, quod in Galliā negōtiātus erat, plērīsque prīncipibus cīvitātium nōtus erat atque eōs nōverat. Itaque sine morā, ubi prīmum lēgātōs in forō cōnspexit, percontātus pauca dē statū cīvitātis et quasi dolēns eius cāsum, requīrere coepit quem exitum tantīs malīs spērārent.
	3 Postquam illōs videt querī dē avāritiā magistrātuum, accūsāre senātum quod in eō auxilī nihil esset, miseriīs suīs remedium mortem exspectāre, “At ego,” inquit, “vōbīs, sī modo virī esse voltis, ratiōnem ostendam quā tanta ista mala effugiātis.”
	4 Haec ubi dīxit, Allobrogēs in maxumam spem adductī Umbrēnum ōrāre utī suī miserērētur: nihil tam asperum neque tam difficile esse quod nōn cupidissume factūrī essent, dum ea rēs cīvitātem aere aliēnō līberāret.
	5 Ille eōs in domum D. Brūtī perdūcit, quod forō propinqua erat neque aliēna cōnsilī propter Semprōniam; nam tum Brūtus ab Rōmā aberat.
	6 Praetereā Gabīnium arcessit, quō maior auctōritās sermōnī inesset; eō praesente coniūrātiōnem aperit, nōminat sociōs, praetereā multōs cuiusque generis innoxiōs, quō lēgātīs animus amplior esset; deinde eōs pollicitōs operam suam domum dīmittit. 

41. 
	1 Sed Allobrogēs diū in incertō habuēre quidnam cōnsilī caperent.
	2 In alterā parte erat aes aliēnum, studium bellī, magna mercēs in spē victōriae; at in alterā maiōrēs opēs, tūta cōnsilia, prō incertā spē certa praemia.
	3 Haec illīs volventibus, tandem vīcit fortūna reī pūblicae.
	4 Itaque Q. Fabiō Sangae, cuius patrōciniō cīvitās plūrumum ūtēbātur, rem omnem ūtī cognōverant aperiunt.
	5 Cicerō per Sangam cōnsiliō cognitō lēgātīs praecipit ut studium coniūrātiōnis vehementer simulent, cēterōs adeant, bene polliceantur, dentque operam utī eōs quam maxumē manufēstōs habeant. 

42. 
	1 Īsdem ferē temporibus in Galliā citeriōre atque ulteriōre, item in agrō Pīcēnō, Bruttiō, Āpūliā mōtus erat.
	2 Namque illī, quōs ante Catilīna dīmīserat, incōnsultē ac velutī per dēmentiam cūncta simul agēbant: nocturnīs cōnsiliīs, armōrum atque tēlōrum portātiōnibus, festīnandō, agitandō omnia, plūs timōris quam perīculī effēcerant.
	3 Ex eō numerō complūrīs Q. Metellus Celer praetor, ex senātūs cōnsultō causā cognitā, in vincula coniēcerat, item in citeriōre Galliā C. Mūrēna, quī eī prōvinciae lēgātus praeerat. 

43. 
	1 At Rōmae Lentulus cum cēterīs quī prīncipēs coniūrātiōnis erant, parātīs ut vidēbātur magnīs cōpiīs, cōnstituerant utī, cum Catilīna in agrum †Faesulānum† cum exercitū vēnisset, L. Bēstia tribūnus plēbis contiōne habitā quererētur dē āctiōnibus Cicerōnis bellīque gravissumī invidiam optumō cōnsulī inpōneret; eō signō proxumā nocte cētera multitūdō coniūrātiōnis suum quodque negōtium exsequerētur.
	2 Sed ea dīvīsa hōc modō dīcēbantur: Statilius et Gabīnius utī cum magnā manū duodecim simul opportūna loca urbis incenderent, quō tumultū facilior aditus ad cōnsulem cēterōsque quibus īnsidiae parābantur fieret; Cethēgus Cicerōnis iānuam obsīderet eumque vī aggrederētur; alius autem alium, sed fīliī familiārum, quōrum ex nōbilitāte maxumā pars erat, parentīs interficerent; simul, caede et incendiō perculsīs omnibus, ad Catilīnam ērumperent.
	3 Inter haec parāta atque dēcrēta Cethēgus semper querēbātur dē ignāviā sociōrum: illōs dubitandō et diēs prōlātandō magnās opportūnitātēs corrumpere; factō, nōn cōnsultō in tālī perīculō opus esse, sēque, sī paucī adiuvārent, languentibus aliīs, impetum in cūriam factūrum.
	4 Nātūra ferōx, vehemēns, manū prōmptus erat, maxumum bonum in celeritāte putābat. 

44. 
	1 Sed Allobrogēs ex praeceptō Cicerōnis per Gabīnium cēterōs conveniunt. Ab Lentulō, Cethēgō, Statiliō, item Cassiō postulant iūs iūrandum quod signātum ad cīvīs perferant: aliter haud facile eōs ad tantum negōtium impellī posse.
	2 Cēterī nihil suspicantēs dant; Cassius sēmet eō brevī ventūrum pollicētur ac paulō ante lēgātōs ex urbe proficīscitur.
	3 Lentulus cum eīs T. Volturcium quendam Crotōniēnsem mittit ut Allobrogēs, prius quam domum pergerent, cum Catilīna data atque acceptā fide societātem cōnfirmārent.
	4 Ipse Volturciō litterās ad Catilīnam dat, quārum exemplum īnfrā scrīptum est:
	5 “Quī sim ex eō quem ad tē mīsī cognōscēs. Fac cōgitēs in quantā calamitāte sīs, et meminerīs tē virum esse. Cōnsīderēs quid tuae ratiōnēs postulent; auxilium petās ab omnibus, etiam ab īnfimīs.”
	6 Ad hoc mandāta verbīs dat: cum ab senātū hostis iūdicātus sit, quō cōnsiliō servitia repudiet? In urbe parāta esse quae iusserit; nē cūnctētur ipse propius accēdere. 

45. 
	1 Hīs rēbus ita āctīs, cōnstitūtā nocte quā proficīscerentur, Cicerō, per lēgātōs cūncta ēdoctus, L. Valeriō Flaccō et C. Pomptīnō praetōribus imperat ut in ponte Mulviō per īnsidiās Allobrogum comitātūs dēprehendant. Rem omnem aperit cuius grātia mittēbantur; cētera utī factō opus sit ita agant permittit.
	2 Illī, hominēs mīlitārēs, sine tumultū praesidiīs conlocātīs, sīcuti praeceptum erat, occultē pontem obsīdunt.
	3 Postquam ad id locī lēgātī cum Volturciō vēnērunt et simul utrimque clāmor exortus est, Gallī, cito cognitō cōnsiliō, sine morā praetōribus sē trādunt.
	4 Volturcius prīmō cohortātus cēterōs gladiō sē ā multitūdine dēfendit; deinde, ubi ā lēgātīs dēsertus est, multa prius dē salūte suā Pomptīnum obtestātus, quod eī nōtus erat, postrēmō timidus ac vītae diffīdēns velutī hostibus sēsē praetōribus dedit. 

46. 
	1 Quibus rēbus cōnfectīs omnia properē per nūntiōs cōnsulī dēclārantur.
	2 At illum ingēns cūra atque laetitia simul occupāvēre. Nam laetābātur intellegēns coniūrātiōne patefactā cīvitātem perīculīs ēreptam esse; porrō autem ānxius erat, dubitāns in maxumō scelere tantīs cīvibus dēprehēnsīs quid factō opus esset; poenam illōrum sibi onerī, inpūnitātem perdundae reī pūblicae fore crēdēbat.
	3 Igitur cōnfirmātō animō vocārī ad sēsē iubet Lentulum, Cethēgum, Statilium, Gabīnium, itemque Caepārium Terracinēnsem, quī in Āpūliam ad concitanda servitia proficīscī parābat.
	4 Cēterī sine morā veniunt; Caepārius, paulō ante domō ēgressus, cognitō indiciō ex urbe profūgerat.
	5 Cōnsul Lentulum, quod praetor erat, ipse manū tenēns in senātum perdūcit; relicuōs cum cūstōdibus in aedem Concordiae venīre iubet.
	6 Eō senātum advocat, magnāque frequentiā eius ōrdinis Volturcium cum lēgātīs intrōdūcit; Flaccum praetōrem scrīnium cum litterīs quās ā lēgātīs accēperat eōdem adferre iubet. 

47. 
	1 Volturcius interrogātus dē itinere, dē litterīs, postrēmō quid aut quā dē causā cōnsilī habuisset, prīmō fingere alia, dissimulāre dē coniūrātiōne; post, ubi fide pūblicā dīcere iussus est, omnia utī gesta erant aperit, docetque sē, paucīs ante diēbus ā Gabīniō et Caepāriō socium adscītum, nihil amplius scīre quam lēgātōs, tantummodo audīre solitum ex Gabīniō P. Autrōnium, Ser. Sullam, L. Varguntēium, multōs praetereā in eā coniūrātiōne esse.
	2 Eādem Gallī fatentur ac Lentulum dissimulantem coarguunt praeter litterās sermōnibus quōs ille habēre solitus erat: ex lībrīs Sibyllīnīs rēgnum Rōmae tribūs Cornēliīs portendī; Cinnam atque Sullam anteā, sē tertium esse cui fātum foret urbis potīrī; praetereā ab incēnsō Capitōliō illum esse vīcēsimum annum, quem saepe ex prōdigiīs haruspicēs respondissent bellō cīvīlī cruentum fore.
	3 Igitur perlēctīs litterīs, cum prius omnēs signa sua cognōvissent, senātus dēcernit utī abdicātō magistrātū Lentulus itemque cēterī in līberīs cūstōdiīs habeantur.
	4 Itaque Lentulus P. Lentulō Spintherī, quī tum aedīlis erat, Cethēgus Q. Cornificiō, Statilius C. Caesarī, Gabīnius M. Crassō, Caepārius—nam is paulō ante ex fugā retractus erat—Cn. Terentiō senātōrī trāduntur. 

48. 
	1 Intereā plēbs, coniūrātiōne patefactā, quae prīmō cupida rērum novārum nimis bellō favēbat, mūtātā mente, Catilīnae cōnsilia exsecrārī, Cicerōnem ad caelum tollere: velutī ex servitūte ērepta gaudium atque laetitiam agitābat.
	2 Namque alia bellī facinora praedae magis quam dētrīmentō fore, incendium vērō crūdēle, inmoderātum ac sibi maxumē calamitōsum putābat, quippe cui omnēs cōpiae in ūsū cotīdiānō et cultū corporis erant.
	3 Post eum diem, quīdam L. Tarquinius ad senātum adductus erat, quem ad Catilīnam proficīscentem ex itinere retractum aiēbant.
	4 Is cum sē dīceret indicātūrum dē coniūrātiōne sī fidēs pūblica data esset, iussus ā cōnsule quae scīret ēdīcere, eadem ferē quae Volturcius dē parātīs incendiīs, dē caede bonōrum, dē itinere hostium senātum docet; praetereā sē missum ā M. Crassō, quī Catilīnae nūntiāret nē eum Lentulus et Cethēgus aliīque ex coniūrātiōne dēprehēnsī terrērent, eōque magis properāret ad urbem accēdere, quō et cēterōrum animōs reficeret et illī facilius ē perīculō ēriperentur.
	5 Sed ubi Tarquinius Crassum nōmināvit, hominem nōbilem, maxumīs dīvitiīs, summā potentiā, aliī rem incrēdibilem ratī, pars tametsī vērum exīstumābant, tamen quia in tālī tempore tanta vīs hominis magis lēniunda quam exagitanda vidēbātur, plērīque Crassō ex negōtiīs prīvātīs obnoxiī, conclāmant indicem falsum esse, dēque eā rē postulant utī referātur.
	6 Itaque cōnsulente Cicerōne frequēns senātus dēcernit Tarquinī indicium falsum vidērī, eumque in vinculīs retinendum, neque amplius potestātem faciundam, nisi dē eō indicāret cuius cōnsiliō tantam rem esset mentītus.
	7 Erant eō tempore quī aestumārent indicium illud ā P. Autrōniō māchinātum quō facilius, appellātō Crassō, per societātem perīculī relicuōs illīus potentia tegeret.
	8 Aliī Tarquinium ā Cicerōne inmissum aiēbant nē Crassus, mōre suō susceptō malōrum patrōciniō, rem pūblicam conturbāret.
	9 Ipsum Crassum ego posteā praedicantem audīvī tantam illam contumēliam sibi ā Cicerōne inpositam. 

49. 
	1 Sed īsdem temporibus Q. Catulus et C. Pīsō neque precibus neque grātia neque pretiō Cicerōnem inpellere potuēre utī per Allobrogēs aut alium indicem C. Caesar falsō nōminārētur.
	2 Nam uterque cum illō gravīs inimīcitiās exercēbant: Pīsō oppugnātus in iūdiciō pecūniārum repetundārum propter cuiusdam Trānspadānī supplicium iniūstum, Catulus ex petītiōne pontificātūs odiō incēnsus quod extrēmā aetāte, maxumīs honōribus ūsus, ab adulēscentulō Caesare victus discesserat.
	3 Rēs autem opportūna vidēbātur quod is prīvātim ēgregiā līberālitāte, pūblicē maxumīs mūneribus, grandem pecūniam dēbēbat.
	4 Sed ubi cōnsulem ad tantum facinus inpellere nequeunt, ipsī singillātim circumeundō atque ēmentiundō quae sē ex Volturciō aut Allobrogibus audīsse dīcerent, magnam illī invidiam cōnflāverant, usque eō ut nōnnūllī equitēs Rōmānī, quī praesidī causa cum tēlīs erant circum aedem Concordiae, seu perīculī magnitūdine seu animī mōbilitāte inpulsī, quō studium suum in rem pūblicam clārius esset, ēgredientī ex senātū Caesarī gladiō minitārentur. 

50. 
	1 Dum haec in senātū aguntur et dum lēgātīs Allobrogum et T. Volturciō, conprobātō eōrum indiciō, praemia dēcernuntur, lībertī et paucī ex clientibus Lentulī divorsīs itineribus opificēs atque servitia in vīcīs ad eum ēripiundum sollicitābant; partim exquīrēbant ducēs multitūdinum, quī pretiō rem pūblicam vexāre solitī erant.
	2 Cethēgus autem per nūntiōs familiam atque lībertōs suōs, lēctōs et exercitātōs, ōrābat in audāciam, ut grege factō cum tēlīs ad sēsē inrumperent.
	3 Cōnsul ubi ea parārī cognōvit, dispositīs praesidiīs ut rēs atque tempus monēbat, convocātō senātū refert quid dē eīs fierī placeat quī in cūstōdiam trāditī erant. Sed eōs paulō ante frequēns senātus iūdicāverat contrā rem pūblicam fēcisse.
	4 Tum D. Iūnius Sīlānus, prīmus sententiam rogātus quod eō tempore cōnsul dēsignātus erat, dē eīs quī in cūstōdiīs tenēbantur et praetereā dē L. Cassiō, P. Fūriō, P. Umbrēnō, Q. Anniō, sī dēprehēnsī forent, supplicium sūmundum dēcrēverat; isque posteā, permōtus ōrātiōne C. Caesaris, pedibus in sententiam Ti. Nerōnis itūrum sē dīxerat quī dē eā rē, praesidiīs additīs, referundum cēnsuerat.
	5 Sed Caesar, ubi ad eum ventum est, rogātus sententiam ā cōnsule, huiuscemodī verba locūtus est: 

51. 
	1 “Omnīs hominēs, patrēs cōnscrīptī, quī dē rēbus dubiīs cōnsultant, ab odiō, amīcitiā, īrā atque misericordiā vacuōs esse decet.
	2 Haud facile animus vērum prōvidet ubi illa officiunt, neque quisquam omnium lubīdinī simul et ūsuī pāruit.
	3 Ubi intenderīs ingenium, valet; sī lubīdō possidet, ea dominātur, animus nihil valet.
	4 Magna mihi cōpia est memorandī, patrēs cōnscrīptī, quae rēgēs atque populī, īrā aut misericordiā inpulsī, male cōnsuluerint; sed ea mālō dīcere quae maiōrēs nostrī contrā lubīdinem animī suī rēctē atque ōrdine fēcēre.
	5 Bellō Macedonicō, quod cum rēge Persē gessimus, Rhodiōrum cīvitās magna atque magnifica, quae populī Rōmānī opibus crēverat, īnfīda atque advorsā nōbīs fuit. Sed postquam bellō cōnfectō dē Rhodiīs cōnsultum est, maiōrēs nostrī, nē quis dīvitiārum magis quam iniūriae causā bellum inceptum dīceret, inpūnītōs eōs dīmīsēre.
	6 Item bellīs Pūnicīs omnibus, cum saepe Carthāginiēnsēs et in pāce et per indūtiās multa nefāria facinora fēcissent, numquam ipsī per occāsiōnem tālia fēcēre: magis quid sē dignum foret quam quid in illōs iūre fierī posset quaerēbant.
	7 Hoc item vōbīs prōvidendum est, patrēs cōnscrīptī, nē plūs apud vōs valeat P. Lentulī et cēterōrum scelus quam vostra dignitās, neu magis īrae vostrae quam fāmae cōnsulātis.
	8 Nam sī digna poena prō factīs eōrum reperītur, novom cōnsilium adprobō; sīn magnitūdō sceleris omnium ingenia exsuperat, hīs ūtendum cēnseō quae lēgibus conparāta sunt.
	9 “Plērīque eōrum quī ante mē sententiās dīxērunt compositē atque magnificē cāsum reī pūblicae miserātī sunt. Quae bellī saevitia esset, quae victīs acciderent, ēnumerāvēre: rapī virginēs, puerōs, dīvellī līberōs ā parentum complexū, mātrēs familiārum patī quae victōribus conlibuissent; fāna atque domōs spoliārī; caedem, incendia fierī; postrēmō armīs, cadāveribus, cruōre atque lūctū omnia complērī.
	10 Sed, per deōs inmortālīs, quō illa ōrātiō pertinuit? An utī vōs īnfēstōs coniūrātiōnī faceret? Scīlicet quem rēs tanta et tam atrōx nōn permōvit, eum ōrātiō accendet!
	11 Nōn ita est; neque cuīquam mortālium iniūriae suae parvae videntur; multī eās gravius aequō habuēre.
	12 Sed alia aliīs licentia est, patrēs cōnscrīptī. Quī dēmissī in obscūrō vītam habent, sī quid īrācundiā dēlīquēre, paucī sciunt; fāma atque fortūna parēs sunt. Quī magnō imperiō praeditī in excelsō aetātem agunt, eōrum facta cūnctī mortālēs nōvēre.
	13 Ita in maxumā fortūnā minuma licentia est: neque studēre, neque ōdisse, sed minumē īrāscī decet.
	14 Quae apud aliōs īrācundia dīcitur, ea in imperiō superbia atque crūdēlitās appellātur.
	15 Equidem ego sīc exīstumō, patrēs cōnscrīptī, omnīs cruciātūs minōrēs quam facinora illōrum esse. Sed plērīque mortālēs postrēma meminēre, et, in hominibus impiīs sceleris eōrum oblītī, dē poenā dissērunt, sī eā paulō sevērior fuit.
	16 “D. Sīlānum, virum fortem atque strēnuum, certō sciō quae dīxerit studiō reī pūblicae dīxisse, neque illum in tantā rē grātiam aut inimīcitiās exercēre: eōs mōrēs, eamque modestiam virī cognōvī.
	17 Vērum sententia eius mihi nōn crūdēlis—quid enim in tālīs hominēs crūdēle fierī potest?—sed aliēna ā rē pūblicā nostrā vidētur.
	18 Nam profectō aut metus aut iniūria tē subēgit, Sīlāne, cōnsulem dēsignātum, genus poenae novom dēcernere.
	19 Dē timōre supervacuāneum est disserere, cum praesertim dīligentiā clārissumī virī cōnsulis tanta praesidia sint in armīs.
	20 Dē poenā possum equidem dīcere, id quod rēs habet, in lūctū atque miseriīs mortem aerumnārum requiem, nōn cruciātum esse; eam cūncta mortālium mala dissolvēre; ultrā neque cūrae neque gaudiō locum esse.
	21 Sed, per deōs immortālīs, quam ob rem in sententiam nōn addidistī utī prius verberibus in eōs animadvortērētur?
	22 An quia lēx Porcia vetat? At aliae lēgēs item condemnātīs cīvibus nōn animam ēripī, sed exilium permittī iubent.
	23 An quia gravius est verberārī quam necārī? Quid autem acerbum aut nimis grave est in hominēs tantī facinoris convictōs?
	24 Sīn quia levius est, quī convenit in minōre negōtiō lēgem timēre, cum eam in maiōre neglegeris?
	25 “At enim quis reprehendet quod in parricīdās reī pūblicae dēcrētum erit? Tempus, diēs, fortūna, cuius lubīdō gentibus moderātur. Illīs meritō accidet quicquid ēvēnerit;
	26 cēterum vōs, patrēs cōnscrīptī, quid in aliōs statuātis cōnsīderāte.
	27 Omnia mala exempla ex rēbus bonīs orta sunt. Sed ubi imperium ad ignārōs eius aut minus bonōs pervēnit, novom illud exemplum ab dignīs et idōneīs ad indignōs et nōn idōneōs trānsfertur.
	28 Lacedaemoniī dēvictīs Athēniēnsibus trīgintā virōs imposuēre quī rem pūblicam eōrum tractārent.
	29 Ēī prīmō coepēre pessumum quemque et omnibus invīsum indemnātum necāre: ea populus laetārī et meritō dīcere fierī.
	30 Post, ubi paulātim licentia crēvit, iuxtā bonōs et malōs lubīdinōsē interficere, cēterōs metū terrēre.
	31 Ita cīvitās, servitūte oppressa, stultae laetitiae gravīs poenās dedit.
	32 Nostra memoriā, victor Sulla cum Damasippum et aliōs eius modī, quī malō reī pūblicae crēverant, iugulārī iussit, quis nōn factum eius laudābat? Hominēs scelestōs et factiōsōs, quī sēditiōnibus rem pūblicam exagitāverant, meritō necātōs aiēbant.
	33 Sed ea rēs magnae initium clādis fuit. Nam utī quisque domum aut vīllam, postrēmō vās aut vestīmentum alicuius concupīverat, dabat operam ut is in prōscrīptōrum numerō esset.
	34 Ita illī quibus Damasippī mors laetitiae fuerat paulō post ipsī trahēbantur, neque prius fīnis iugulandī fuit quam Sulla omnis suōs dīvitiīs explēvit.
	35 Atque ego haec nōn in M. Tulliō neque hīs temporibus vereor; sed in magnā cīvitāte multa et varia ingenia sunt.
	36 Potest aliō tempore, aliō cōnsule, cui item exercitus in manū sit, falsum aliquid prō vērō crēdī. Ubi hōc exemplō per senātūs dēcrētum cōnsul gladium ēdūxerit, quis illī fīnem statuet aut quis moderābitur?
	37 “Maiōrēs nostrī, patrēs cōnscrīptī, neque cōnsilī neque audāciae umquam eguēre; neque illīs superbia obstābat quōminus aliēna īnstitūta, sī modo proba erant, imitārentur.
	38 Arma atque tēla mīlitāria ab Samnītibus, īnsignia magistrātuum ab Tuscīs plēraque sūmpsērunt; postrēmō, quod ubīque apud sociōs aut hostīs idōneum vidēbātur, cum summō studiō domī exsequēbantur: imitārī quam invidēre bonīs mālēbant.
	39 Sed eōdem illō tempore, Graeciae mōrem imitātī, verberibus animadvortēbant in cīvīs, dē condemnātīs summum supplicium sūmēbant.
	40 Postquam rēs pūblica adolēvit et multitūdine cīvium factiōnēs valuēre, circumvenīrī innocentēs, alia huiuscemodī fierī coepēre, tum lēx Porcia aliaeque lēgēs parātae sunt, quibus lēgibus exilium damnātīs permissum est.
	41 Hanc ego causam, patrēs cōnscrīptī, quōminus novom cōnsilium capiāmus in prīmīs magnam putō.
	42 Profectō virtūs atque sapientia maior illīs fuit, quī ex parvīs opibus tantum imperium fēcēre, quam in nōbīs, quī ea bene parta vix retinēmus.
	43 “Placet igitur eōs dīmittī et augērī exercitum Catilīnae? Minumē. Sed ita cēnseō: pūblicandās eōrum pecūniās, ipsōs in vinculīs habendōs per mūnicipia quae maxumē opibus valent, neu quis dē eīs posteā ad senātum referat nēve cum populō agat; quī aliter fēcerit, senātum exīstumāre eum contrā rem pūblicam et salūtem omnium factūrum.” 

52. 
	1 Postquam Caesar dīcundī fīnem fēcit, cēterī verbō alius aliī variē adsentiēbantur. At M. Porcius Catō rogātus sententiam huiuscemodī ōrātiōnem habuit:
	2 “Longē mihi alia mēns est, patrēs cōnscrīptī, cum rēs atque perīcula nostra cōnsīderō et cum sententiās nōnnūllōrum ipse mēcum reputō.
	3 Illī mihi disseruisse videntur dē poenā eōrum quī patriae, parentibus, ārīs atque focīs suīs bellum parāvēre; rēs autem monet cavēre ab illīs magis quam quid in illōs statuāmus cōnsultāre.
	4 Nam cētera maleficia tum persequāre ubi facta sunt; hoc nisi prōvīderīs nē accidat, ubi ēvenit, frūstrā iūdicia implōrēs: captā urbe nihil fit relicuī victīs.
	5 Sed, per deōs immortālīs, vōs ego appellō, quī semper domōs, vīllās, signa, tabulās vostrās plūrīs quam rem pūblicam fēcistis: sī ista, cuiuscumque modī sunt, quae amplexāminī, retinēre, sī voluptātibus vostrīs ōtium praebēre voltis, expergīsciminī aliquandō et capessite rem pūblicam.
	6 Nōn agitur dē vectīgālibus neque dē sociōrum iniūriīs; lībertās et anima nostra in dubiō est.
	7 “Saepenumerō, patrēs cōnscrīptī, multa verba in hōc ōrdine fēcī; saepe dē luxuriā atque avāritiā nostrōrum cīvium questus sum, multōsque mortālīs eā causā advorsōs habeō.
	8 Quī mihi atque animō meō nūllīus umquam dēlictī grātiam fēcissem, haud facile alterīus lubīdinī malefacta condōnābam.
	9 Sed ea tametsī vōs parvī pendēbātis, tamen rēs pūblica firma erat: opulentia neglegentiam tolerābat.
	10 Nunc vērō nōn id agitur bonīsne an malīs mōribus vīvāmus, neque quantum aut quam magnificum imperium populī Rōmānī sit, sed haec, cuiuscumque modī videntur, nostra an nōbīscum ūna hostium futūra sint.
	11 Hic mihi quisquam mānsuētūdinem et misericordiam nōminat? Iamprīdem equidem nōs vēra vocābula rērum āmīsimus: quia bona aliēna largīrī līberālitās, malārum rērum audācia fortitūdō vocātur, eō rēs pūblica in extrēmō sita est.
	12 Sint sānē, quoniam ita sē mōrēs habent, līberālēs ex sociōrum fortūnīs; sint misericordēs in fūribus aerārī; nē illī sanguinem nostrum largiantur et, dum paucīs scelerātīs parcunt, bonōs omnīs perditum eant.
	13 “Bene et compositē C. Caesar paulō ante in hōc ōrdine dē vītā et morte disseruit, crēdō, falsa exīstumāns ea quae dē īnferīs memorantur, divorsō itinere malōs ā bonīs loca taetra, inculta, foeda atque formīdulōsa habēre.
	14 Itaque cēnsuit pecūniās eōrum pūblicandās, ipsōs per mūnicipia in cūstōdiīs habendōs, vidēlicet timēns nē, sī Rōmae sint, aut ā populāribus coniūrātiōnis aut ā multitūdine conductā per vim ēripiantur:
	15 quasi vērō malī atque scelestī tantummodo in urbe et nōn per tōtam Ītaliam sint, aut nōn ibi plūs possit audācia ubi ad dēfendundum opēs minōrēs sunt.
	16 Quārē vānum equidem hoc cōnsilium est, sī perīculum ex illīs metuit; sī in tantō omnium metū sōlus nōn timet, eō magis refert mē mihi atque vōbīs timēre.
	17 Quārē cum dē P. Lentulō cēterīsque statuētis, prō certō habētōte vōs simul dē exercitū Catilīnae et dē omnibus coniūrātīs dēcernere.
	18 Quantō vōs attentius ea agētis, tantō illīs animus īnfirmior erit; sī paululum modo vōs languēre vīderint, iam omnēs ferōcēs adērunt.
	19 “Nōlīte exīstumāre maiōrēs nostrōs armīs rem pūblicam ex parvā magnam fēcisse.
	20 Sī ita rēs esset, multō pulcherrumam eam nōs habērēmus, quippe sociōrum atque cīvium, praetereā armōrum atque equōrum maior cōpia nōbīs quam illīs est.
	21 Sed alia fuēre quae illōs magnōs fēcēre, quae nōbīs nūlla sunt: domī industria, foris iūstum imperium, animus in cōnsulendō līber, neque dēlictō neque lubīdinī obnoxius.
	22 Prō hīs nōs habēmus luxuriam atque avāritiam, pūblicē egestātem, prīvātim opulentiam; laudāmus dīvitiās, sequimur inertiam; inter bonōs et malōs discrīmen nūllum; omnia virtūtis praemia ambitiō possidet.
	23 Neque mīrum: ubi vōs sēparātim sibi quisque cōnsilium capitis, ubi domī voluptātibus, hīc pecūniae aut grātiae servītis, eō fit ut impetus fīat in vacuam rem pūblicam.
	24 “Sed ego haec omittō. Coniūrāvēre nōbilissumī cīvēs patriam incendere; Gallōrum gentem īnfēstissumam nōminī Rōmānō ad bellum arcessunt; dux hostium cum exercitū suprā caput est:
	25 vōs cūnctāminī etiam nunc et dubitātis quid intrā moenia dēprehēnsīs hostibus faciātis?
	26 Misereāminī, cēnseō: dēlīquēre hominēs adulēscentulī per ambitiōnem; atque etiam armātōs dīmittātis;
	27 nē ista vōbīs mānsuētūdō et misericordia, sī illī arma cēperint, in miseriam convortat.
	28 Scīlicet rēs ipsa aspera est, sed vōs nōn timētis eam. Immō vērō maxumē; sed inertiā et mollitiā animī alius alium exspectantēs cūnctāminī, vidēlicet dīs immortālibus cōnfīsī quī hanc rem pūblicam saepe in maxumīs perīculīs servāvēre.
	29 Nōn vōtīs neque suppliciīs muliebribus auxilia deōrum parantur: vigilandō, agundō, bene cōnsulundō prōsperē omnia cēdunt. Ubi socordiae tē atque ignāviae trādiderīs, nēquīquam deōs implōrēs; īrātī īnfēstīque sunt.
	30 “Apud maiōrēs nostrōs Ā. Mānlius Torquātus bellō Gallicō fīlium suum, quod is contrā imperium in hostem pugnāverat, necārī iussit,
	31 atque ille ēgregius adulēscēns immoderātae fortitūdinis morte poenās dedit; vōs dē crūdēlissumīs parricīdīs quid statuātis cūnctāminī? Vidēlicet cētera vīta eōrum huic scelerī obstat.
	32 Vērum parcite dignitātī Lentulī, sī ipse pudīcitiae, sī fāmae suae, sī dīs aut hominibus umquam ūllīs pepercit;
	33 ignōscite Cethēgī adulēscentiae, nisi iterum patriae bellum fēcit.
	34 Nam quid ego dē Gabīniō, Statiliō, Caepāriō loquar? quibus sī quicquam umquam pēnsī fuisset, nōn ea cōnsilia dē rē pūblicā habuissent.
	35 “Postrēmō, patrēs cōnscrīptī, sī mehercule peccātō locus esset, facile paterer vōs ipsā rē corrigī, quoniam verba contemnitis. Sed undique circumventī sumus; Catilīna cum exercitū faucibus urget; aliī intrā moenia atque in sinū urbis sunt hostēs, neque parārī neque cōnsulī quicquam potest occultē: quō magis properandum est.
	36 “Quārē ego ita cēnseō: cum nefāriō cōnsiliō scelerātōrum cīvium rēs pūblica in maxuma perīcula vēnerit, eīque indiciō T. Volturcī et lēgātōrum Allobrogum convictī cōnfessīque sint caedem, incendia, aliaque sē foeda atque crūdēlia facinora in cīvīs patriamque parāvisse, dē cōnfessīs, sīcuti dē manufēstīs rērum capitālium, mōre maiōrum supplicium sūmundum.” 

53. 
	1 Postquam Catō adsēdit, cōnsulārēs omnēs itemque senātus magna pars sententiam eius laudant, virtūtem animī ad caelum ferunt; aliī aliōs increpantēs timidōs vocant. Catō clārus atque magnus habētur; senāti dēcrētum fit sīcuti ille cēnsuerat.
	2 Sed mihi multa legentī, multa audientī quae populus Rōmānus domī mīlitiaeque, marī atque terrā, praeclāra facinora fēcit, forte lubuit adtendere quae rēs maxumē tanta negōtia sustinuisset.
	3 Sciēbam saepenumerō parvā manū cum magnīs legiōnibus hostium contendisse; cognōveram parvīs cōpiīs bella gesta cum opulentīs rēgibus; ad hōc saepe fortūnae violentiam tolerāvisse; fācundia Graecōs, glōria bellī Gallōs ante Rōmānōs fuisse.
	4 Ac mihi multa agitantī cōnstābat paucōrum cīvium ēgregiam virtūtem cūncta patrāvisse, eōque factum utī dīvitiās paupertās, multitūdinem paucitās superāret.
	5 Sed postquam luxū atque dēsidiā cīvitās corrupta est, rūrsus rēs pūblica magnitūdine suā imperātōrum atque magistrātuum vitia sustentābat ac, sīcuti effētā <vī> parentum, multīs tempestātibus haud sānē quisquam Rōmae virtūte magnus fuit.
	6 Sed memoriā meā ingentī virtūte, divorsīs mōribus fuēre virī duo, M. Catō et C. Caesar. Quōs quoniam rēs obtulerat, silentiō praeterīre nōn fuit cōnsilium quīn utriusque nātūram et mōrēs, quantum ingeniō possum, aperīrem. 

54. 
	1 Igitur eīs genus, aetās, ēloquentia, prope aequālia fuēre; magnitūdō animī pār, item glōria, sed alia aliī.
	2 Caesar beneficiīs ac mūnificentiā magnus habēbātur, integritāte vītae Catō. Ille mānsuētūdine et misericordiā clārus factus, huic sevēritās dignitātem addiderat.
	3 Caesar dandō, sublevandō, ignōscendō, Catō nihil largiundō glōriam adeptus est. In alterō miserīs perfugium erat, in alterō mālīs perniciēs. Illīus facilitās, huius cōnstantia laudābātur.
	4 Postrēmō Caesar in animum indūxerat labōrāre, vigilāre; negōtiīs amīcōrum intentus sua neglegere, nihil dēnegāre quod dōnō dignum esset; sibi magnum imperium, exercitum, bellum novom exoptābat ubi virtūs ēnitēscere posset.
	5 At Catōnī studium modestiae, decōris, sed maxumē sevēritātis erat.
	6 Nōn dīvitiīs cum dīvite neque factiōne cum factiōsō, sed cum strēnuō virtūte, cum modestō pudōre, cum innocente abstinentiā certābat. Esse quam vidērī bonus mālēbat; ita, quō minus petēbat glōriam, eō magis illum assequēbātur. 

55. 
	1 Postquam, ut dīxī, senātus in Catōnis sententiam discessit, cōnsul optumum factū ratus noctem quae īnstābat antecapere nē quid eō spatiō novārētur, trēsvirōs quae [ad] supplicium postulābat parāre iubet;
	2 ipse, praesidiīs dispositīs, Lentulum in carcerem dēdūcit; īdem fit cēterīs per praetōrēs.
	3 Est in carcere locus, quod Tulliānum appellātur, ubi paululum ascenderīs ad laevam, circiter duodecim pedēs humī dēpressus.
	4 Ēum mūniunt undique parietēs atque īnsuper camera lapideīs fornicibus iūncta; sed incultū, tenebrīs, odōre foeda atque terribilis eius faciēs est.
	5 In eum locum postquam dēmissus est Lentulus, vindicēs rērum capitālium, quibus praeceptum erat, laqueō gulam frēgēre.
	6 Ita ille patricius ex gente clārissumā Cornēliōrum, quī cōnsulāre imperium Rōmae habuerat, dignum mōribus factīsque suīs exitium vītae invēnit. Dē Cethēgō, Statiliō, Gabīniō, Caepāriō eōdem modo supplicium sūmptum est. 

56. 
	1 Dum eā Rōmae geruntur, Catilīna ex omnī cōpiā quam et ipse addūxerat et Mānlius habuerat, duās legiōnēs īnstituit; cohortīs prō numerō mīlitum complet.
	2 Deinde, ut quisque voluntārius aut ex sociīs in castra vēnerat, aequāliter distribuerat, ac brevī spatiō legiōnēs numerō hominum explēverat, cum initiō nōn amplius duōbus mīlibus habuisset.
	3 Sed ex omnī cōpiā circiter pars quārta erat mīlitāribus armīs īnstrūcta; cēterī, ut quemque cāsus armāverat, sparōs aut lanceās, aliī praeacūtās sudīs portābant.
	4 Sed postquam Antōnius cum exercitū adventābat, Catilīna per montis iter facere; modo ad urbem, modo Galliam vorsūs castra movēre; hostibus occāsiōnem pugnandī nōn dare: spērābat propediem magnās cōpiās sēsē habitūrum, sī Rōmae sociī incepta patrāvissent.
	5 Intereā servitia repudiābat, cuius initiō ad eum magnae cōpiae concurrēbant, opibus coniūrātiōnis frētus, simul aliēnum suīs ratiōnibus exīstumāns vidērī causam cīvium cum servīs fugitīvīs commūnicāvisse. 

57. 
	1 Sed postquam in castra nūntius pervēnit Rōmae coniūrātiōnem patefactam, dē Lentulō et Cethēgō cēterīsque quōs suprā memorāvī supplicium sūmptum, plērīque, quōs ad bellum spēs rapīnārum aut novārum rērum studium inlēxerat, dīlābuntur; relicuos Catilīna per montīs asperōs magnīs itineribus in agrum Pistōriēnsem abdūcit, eō cōnsiliō utī per trāmitēs occultē perfugeret in Galliam Trānsalpīnam.
	2 At Q. Metellus Celer cum tribus legiōnibus in agrō Pīcēnō praesidēbat, ex difficultāte rērum eadem illa exīstumāns, quae suprā dīximus, Catilīnam agitāre.
	3 Igitur, ubi iter eius ex perfugīs cognōvit, castra properē mōvit ac sub ipsīs rādīcibus montium cōnsēdit, quā illī dēscēnsus erat in Galliam properantī.
	4 Neque tamen Antōnius procul aberat, utpote quī magnō exercitū locīs aequiōribus expedītōs in fugā sequerētur.
	5 Sed Catilīna, postquam videt montibus atque cōpiīs hostium sēsē clausum, in urbe rēs advorsās, neque fugae neque praesidī ūllam spem, optumum factū ratus in tālī rē fortūnam bellī temptāre, statuit cum Antōniō quam prīmum cōnflīgere.
	6 Itaque contiōne advocātā huiuscemodī ōrātiōnem habuit: 

58. 
	1 “Conpertum ego habeō, mīlitēs, verba virtūtem nōn addere, neque ex ignāvō strēnuum, neque fortem ex timidō exercitum ōrātiōne imperātōris fierī.
	2 Quanta cuiusque animō audācia nātūrā aut mōribus inest, tanta in bellō patēre solet. Quem neque glōria neque perīcula excitant, nēquīquam hortēre; timor animī auribus officit.
	3 Sed ego vōs quō pauca monērem advocāvī, simul utī causam meī cōnsilī aperīrem.
	4 “Scītis equidem, mīlitēs, socordia atque ignāvia Lentulī quantam ipsī nōbīsque clādem attulerit, quoque modo, dum ex urbe praesidia opperior, in Galliam proficīscī nequīverim.
	5 Nunc vērō quō locō rēs nostrae sint iuxtā mēcum omnēs intellegitis.
	6 Exercitus hostium duo, ūnus ab urbe, alter ā Galliā obstant. Diūtius in hīs locīs esse, sī maxumē animus ferat, frūmentī atque aliārum rērum egestās prohibet.
	7 Quōcumque īre placet, ferrō iter aperiundum est.
	8 Quāpropter vōs moneō utī fortī atque parātō animō sītis et, cum proelium inībitis, meminerītis vōs dīvitiās, decus, glōriam, praetereā lībertātem atque patriam in dextrīs vostrīs portāre.
	9 Sī vincimus, omnia nōbīs tūta erunt; commeātūs abundē, mūnicipia atque colōniae patēbunt.
	10 Sī metū cesserīmus, eadem illa advorsa fīent, neque locus neque amīcus quisquam teget quem arma nōn tēxerint.
	11 Praetereā, mīlitēs, nōn eadem nōbīs et illīs necessitūdō impendet: nōs prō patriā, prō lībertāte, prō vītā certāmus; illīs supervacuāneum est pugnāre prō potentiā paucōrum.
	12 Quō audācius adgrediminī, memorēs prīstinae virtūtis.
	13 Licuit vōbīs cum summā turpitūdine in exiliō aetātem agere; potuistis nōnnūllī Rōmae, āmissīs bonīs, aliēnās opēs expectāre.
	14 Quia illa foeda atque intoleranda vīrīs vidēbantur, haec sequī dēcrēvistis.
	15 Sī haec relinquere voltis, audācia opus est; nēmō nisi victor pāce bellum mūtāvit.
	16 Nam in fugā salūtem spērāre, cum arma quibus corpus tegitur ab hostibus avortērīs, ea vērō dēmentia est.
	17 Semper in proeliō eīs maxumum est perīculum quī maxumē timent; audācia prō mūrō habētur.
	18 “Cum vōs cōnsīderō, mīlitēs, et cum facta vostra aestumō, magna mē spēs victōriae tenet.
	19 Animus, aetās, virtūs vostra mē hortantur, praetereā necessitūdō, quae etiam timidōs fortīs facit.
	20 Nam multitūdō hostium nē circumvenīre queat prohibent angustiae locī.
	21 Quod sī virtūtī vostrae fortūna invīderit, cavēte inultī animam āmittātis, neu captī potius sīcuti pecora trucīdēminī quam virōrum mōre pugnantēs cruentam atque lūctuōsam victōriam hostibus relinquātis.” 

59. 
	1 Haec ubi dīxit, paululum commorātus, signa canere iubet atque īnstrūctōs ōrdinēs in locum aequom dēdūcit. Dein, remōtīs omnium equīs quō mīlitibus exaequātō perīculō animus amplior esset, ipse pedēs exercitum prō locō atque cōpiīs īnstruit.
	2 Nam utī plānitiēs erat inter sinistrōs montīs et ab dextrā rūpe<m> aspera<m> octo cohortīs in fronte cōnstituit, relicuārum signa in subsidiō artius conlocat.
	3 Ab eīs centuriōnēs, omnīs lēctōs et ēvocātōs, praetereā ex gregāriīs mīlitibus optumum quemque armātum in prīmam aciem subdūcit. C. Mānlium in dextrā, Faesulānum quendam in sinistrā parte cūrāre iubet: ipse cum lībertīs et colōnīs propter aquilam adsistit, quam bellō Cimbricō C. Marius in exercitū habuisse dīcēbātur.
	4 At ex alterā parte C. Antōnius, pedibus aeger, quod proeliō adesse nequībat, M. Petrēiō lēgātō exercitum permittit.
	5 Ille cohortīs veterānās, quās tumultī causa cōnscrīpserat, in fronte, post eās cēterum exercitum in subsidiīs locat. Ipse equō circumiēns ūnum quemque nōmināns appellat, hortātur, rogat ut meminerint sē contrā latrōnēs inermīs prō patriā, prō līberīs, prō ārīs atque focīs suīs certāre.
	6 Homō mīlitāris, quod amplius an nōs trīgintā tribūnus aut praefectus aut lēgātus aut praetor cum magna glōria in exercitū fuerat, plērōsque ipsōs factaque eōrum fortia nōverat; ea commemorandō mīlitum animōs accendēbat. 

60. 
	1 Sed ubi omnibus rēbus explōrātīs Petrēius tubā signum dat, cohortīs paulātim incēdere iubet; īdem facit hostium exercitus.
	2 Postquam eō ventum est unde ā ferentāriīs proelium committī posset, maxumō clāmōre cum īnfēstīs signīs concurrunt; pīla omittunt, gladiīs rēs geritur.
	3 Veterānī, prīstinae virtūtis memorēs, comminus ācriter īnstāre; illī haud timidī resistunt: maxumā vī certātur.
	4 Intereā Catilīna cum expedītīs in prīmā aciē vorsārī, labōrantibus succurrēre, integrōs prō sauciīs arcessere, omnia prōvidēre, multum ipse pugnāre, saepe hostem ferīre; strēnuī mīlitis et bonī imperātōris officia simul exsequēbātur.
	5 Petrēius, ubi videt Catilīnam contrā ac ratus erat magnā vī tendere, cohortem praetōriam in mediōs hostīs indūcit, eōsque perturbātōs atque aliōs alibī resistentīs interficit; deinde utrimque ex lateribus cēterōs adgreditur.
	6 Mānlius et Faesulānus in prīmīs pugnantēs cadunt.
	7 Catilīna postquam fūsās cōpiās sēque cum paucīs relicuom videt, memor generis atque prīstinae suae dignitātis, in cōnfertissumōs hostīs incurrit ibique pugnāns cōnfoditur. 

61. 
	1 Sed cōnfectō proeliō, tum vērō cernerēs quanta audācia quantaque animī vīs fuisset in exercitū Catilīnae.
	2 Nam ferē quem quisque vīvōs pugnandō locum cēperat, eum āmissā animā corpore tegēbat.
	3 Paucī autem, quōs mediōs cohors praetōria disiēcerat, paulō divorsius, sed omnēs tamen advorsīs volneribus conciderant.
	4 Catilīna vērō longē ā suīs inter hostium cadāvera repertus est, paululum etiam spīrāns ferōciamque animī, quam habuerat vīvōs, in voltū retinēns.
	5 Postrēmō ex omnī cōpiā neque in proeliō neque in fugā quisquam cīvis ingenuus captus est:
	6 ita cūnctī suae hostiumque vītae iuxtā pepercerant.
	7 Neque tamen exercitus populī Rōmānī laetam aut incruentam victōriam adeptus erat; nam strēnuissumus quisque aut occiderat in proeliō aut graviter volnerātus discesserat.
	8 Multī autem, quī ē castrīs vīsundī aut spoliandī grātiā prōcesserant, volventēs hostīlia cadāvera, amīcum aliī, pars hospitem aut cognātum reperiēbant; fuēre item quī inimīcōs suōs cognōscerent.
	9 Ita variē per omnem exercitum laetitia, maeror, lūctus atque gaudia agitābantur.